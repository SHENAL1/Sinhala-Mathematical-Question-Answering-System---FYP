පැහැරගෙන යමින් තිබූ වෑන් රථයකට යටවීමෙන් පුද්ගලයෙකු මියයාමේ පුවතක් හිරු ප්‍රවෘත්ති අංශය වෙත වාර්තාවුණා. බදුල්ල සායන පාරේ මත්පැන් අලෙවිසැලක් අසළ ඊයේ රාත්‍රියේ සිදුවූ මෙම අනතුරෙන් මියගොස් ඇත්තේ බදුල්ල,බදුලුපිටිය ප්‍රදේශයේ පදිංචි සිව්දරු පියෙක්. වෑන් රථය පැහැරගත් පුද්ගලයා පොලීසිය විසින් අත්අඩංගුවට ගෙන ඇති අතර, ඔහු බදුල්ල,කලන්වත්ත ප්‍රදේශයේ පදිංචි 27 හැවිරිදි තරුණයෙකු බවට අනාවරණ වී තිබෙනවා. වෑන් රථයේ හිමිකරු යතුර වෑන් රියේම තිබියදී අසළ නිවසකට ගොස් තිබුණේ නිවැසියන් හමුවීම සඳහායි. එම අවස්ථාවේදී සැකකරු තවත් පුද්ගලයෙකු සමඟ වෑන් රථය පණගන්වා ඉදිරියට ධාවනය කර ඇති බවයි පොලිසිය සදහන් කළේ. මීටර් 700ක් පමණ දුරට වෑන් රථය ධාවනය කර ඇති අතර එම අවස්ථාවේදී රියදුරුට රථය පාලනය කර ගත නොහැකිව මියගිය පුද්ගලයා යට කර අසල තිබූ කොන්ක්‍රීට් කණුවක ගැටී තිබෙනවා. අනතුරුව රියදුරු වෑන් රථය තුල සිරවී සිටියදී පොලිසිය අත්අඩංගුවට ගෙන ඇති අතර ඔහු ඒ වනවිට අධික ලෙස බීමත්ව සිටි බව හෙලි වුණා. මේ වනවිට සැකකරු බදුල්ල මහ රෝහලේ ප්‍රතිකාර ලබන බවයි පොලිසිය කියා සිටියේ. අනතුර සිදුවන අවස්ථාවේ වෑන් රථයේ සිටි තවත් පුද්ගලයෙකු සොයා පරීක්ෂණ ක්‍රියාත්මකයි. වෑන් රථය පැහැරගෙන ගොස් තිබුණේ කුමන හේතුවකට ද යන්න මෙතෙක් අනාවරණය වී නැහැ.  කලුතර වස්කඩුව ප්‍රදේශයේ සිදුවු රිය අනතුරකින් දෙදෙනෙකු මියගොස් තිබෙනවා. ත්‍රී රෝද රථයක් සහ බස් රථයක් ගැටීමෙන් අද පස්වරුවේ මෙම අනතුර සිදුව ඇති බවයි අප වාර්තාකරු සඳහන් කලේ. අනතුරින් මරණයට පත්ව ඇත්තේ මවක් සහ දියණියක්. ඔවුන් දෙදෙනා පැමිණ ඇත්තේ අනතුරට ලක්වු ත්‍රී රෝද රථයේයි. හික්කඩුව පොලීසිය ඉදිරිපිටදී අද පස්වරුවේ සිදුවූ රිය අනතුරකින් ගාල්ල පොලීසියට අනුයුක්තව සේවය කරන පොලිස් කොස්තාපල්වරයෙකු මියගොස් තිබෙනවා. මෙලෙස ජීවිතක්ෂයට පත්වුණේ දොඩන්ඳූව - පෙට්ටිගල වත්ත ප්‍රදේශයේ පදිංචි 45 හැවිරිදි පුද්ගලයෙක්. ඔහු ගමන් ගනිමින් සිටි ත්‍රිරෝද රථය, ලොරියක ගැටීමෙන් මෙම අනතුර සිදුව ඇති බවයි පොලීසිය ප්‍රකාශ කළේ. අනතුරින් බරපතල තුවාල ලැබූ ත්‍රිරෝද රථයේ රියදුරාද කරාපිටිය ශික්ෂණ රෝහලේ දැඩි සත්කාර ඒකකයේ ප්‍රතිකාර ලබනවා.