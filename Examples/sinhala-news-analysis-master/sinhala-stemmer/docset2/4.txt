රුසියාව සහ තුර්කිය ඒකාබද්ධව සූදානම් කර ඇති සාම සාකච්ඡාවලට එක් නොවීමට සිරියානු කැරළිකරුවන් තීරණය කර ඇතැයි විදෙස් වාර්තා ප්‍රකාශ කළා.මේ මස අගදී කසකස්ථානයේ පැවැත්වීමට සැළසුම් කර තිබූ එම සාකච්ඡාවලට අදාළව සටන් විරාමයක්ද ප්‍රකාශයට පත්කෙරුණා. සිරියානු කැරළිකරුවන් පවසන්නේ සටන් විරාම කාලය තුළත් සිරියානු හමුදා තමන් ඉලක්ක කර ප්‍රහාර එල්ල කරන බවයි. දක්ෂිණ ධ‍්‍රැවයේ පිහිටි හිමෙන් වැසුණු ඇන්ටාක්ටිකා මහද්වීපයේ දැවැන්ත හිම කුට්ටියක් ඉන් වෙන්වීමට ආසන්න වී ඇති බව විද්‍යාඥයන් පෙන්වා දෙනවා. ලාසන් - සී ලෙස නම් කෙරුණු වර්ග කිලෝමීටර් 5000 ක් පමණ වන මෙම දැවැන්ත හිම කුට්ටිය දැන් මහද්වීපයට සම්බන්ධ වී ඇත්තේ කිලෝමීටර් 20 ක පමණ සියුම් හිම තීරුවකින්. ලාසන් - සී, මීටර් 350 ක් පමණ ඝණැති අයිස් තට්ටුවක් වන අතර ඇන්ටාක්ටිකා මහද්වීපයේ බටහිර කොටස සම්බන්ධ වී ඇත්තේ ඊට පෝෂණය ලබාදෙමින්. මිහිතලය උණුසුම් වීමේ සංසිද්ධිය මෙලෙස ඇන්ටාක්ටිකාවේ හිම තට්ටු බිදීයාමට හේතුව ලෙස සැලකෙනවා.  අල්කයිඩා නායක ඔසාමා බින්ලාඩන්ගේ පුත්‍රයෙකු වන හම්සා බින්ලාඩන් එක්සත් ජනපදය විසින් ගෝලීය ත්‍රස්තවාදීන්ගේ ලැයිස්තුවට නිල වශයෙන් ඇතුළත් කර තිබෙනවා. දැන් සිය ජීවිතයේ දෙවන දශකයේ අවසන් භාගයේ සිටින හම්සා, 2011 වසරේ ඇබටෝබාද් මෙහෙයුමේදී අත්අඩංගුවට පත් වූ බින්ලාඩන්ගේ බිරිදකගේ පුත්‍රයායි. ඔසාමා බින්ලාඩන් ජීවිතක්ෂයට පත්වූ එම මෙහෙයුම සිදුකරන අවස්ථාවේ හම්සා බින්ලාඩන් එහි නොසිටි බව සදහන්. පසුගිය වසරේ දී ඔහු අල්කයිඩා ක්‍රියාකාරිකයෙකු ලෙස නිල වශයෙන් නම් කෙරුණු අතර, සංවිධානයේ නායකත්වයට පත්වනු ඇතැයි විශ්වාස කෙරෙනවා. දකුණු ඉන්දියාවේ බැංගලෝර් නගරයේදී පසුගිය 31 වනදා සිදුවූ බවට පැවසෙන කාන්තා හිංසනය සනාථ කිරීම සඳහා කිසිදු සාක්ෂියක් නොමැති බව එරට ආරක්ෂක අංශ පවසනවා. කෙසේ වෙතත්, සිද්ධියට විරෝධය පළකරමින් බැංලෝරය පුරා ක්‍රියාත්මක වන විරෝධතා තවමත් අවසන් වී නැහැ. 